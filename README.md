Projecte final de TFG: La Superfície
1. Antecedents

El projecte que es vol dur a terme es tracta d’un videojoc en 2D de plataformes amb estil pixel art, però amb la característica principal que serà un joc cooperatiu, és a dir, multijugador local per a dos jugadors. Tanmateix, caldrà situar-lo dins el context del mercat actual i comparar-lo amb altres jocs de característiques semblants.

Una de les raons principals per les quals s’ha escollit fer un joc d’aquest tipus és degut a l’èxit que tenen els videojocs d’aquest gènere. Una altra raó principal també és perquè són més assequibles de fer amb pocs recursos i ofereixen grans resultats, com és el cas del Stardew Valley, Undertale o Cave Story, fets per un sol developer. Però la majoria dels jocs d’aquest gènere són per a un sol jugador, llavors clarament hi ha un nínxol de mercat per explotar, que també es pretén justificar amb aquest treball.

2. Objecte

Es vol desenvolupar un joc de plataformes amb el motor Unity en 2D, protagonitzat per dos personatges. Cada personatge tindrà una mecànica concreta i, per avançar en la història, lluitar contra els enemics i resoldre els diferents contratemps, els dos jugadors hauran de cooperar i combinar les seves habilitats. 

Un dels objectius principals que es vol cobrir és la creació dels assets principals, programar les diferents mecàniques i els objectes del joc, dissenyar els diferents nivells del joc i, a més, la producció també de la música principal. A més, com és un joc cooperatiu, serà una tasca crucial programar tota la infraestructura per fer que el joc es pugui jugar per dues persones.

Per tant, és un videojoc on els dos jugadors hauran de cooperar i utilitzar les mecàniques intrínseques dels seus personatges per avançar i passar els diferents nivells.

3. Abast

Finalment, cal definir quin serà l’abast del videojoc, i quines tasques hauran de realitzar-se. 

Per la part de disseny:

    Disseny de les diferents interfícies orientades per a dos jugadors

    Disseny de les mecàniques de cada jugador

    Creació dels assets

    Disseny dels diferents nivells orientats al cooperatiu

    Escriptura del rerefons narratiu del joc

    Composició i creació de la música del videojoc per a millor immersió

Per la part de programació, s’ha de fer:

    Infraestructura de joc cooperatiu local

    Mecàniques de cada personatge

    Interacció dels personatges amb l’entorn de l’escenari

    Reaparició dels jugadors quan moren

    Implementació dels enemics

    Objectiu final del joc (que tingui un desenllaç)

Per a la part visual del joc i la creació d’assets principalment es faran ús d’eines com Procreate, Aseprite i Photoshop, tot i que es podran incloure esbossos a llapis i paper. Amb aquestes eines també es faran les animacions dels sprites.

A l’hora de fer la música, s’utilitzaran efectes de so de llibreries gratuïtes i per a la composició i producció de les pistes es farà servir el DAW Ableton Live amb l’ajuda d’un MIDI i guitarres.

Per programar el joc se’n farà ús del Visual Studio Code i el motor de videojocs Unity.


